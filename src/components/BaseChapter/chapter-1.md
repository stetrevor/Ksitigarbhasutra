<hgroup>
  <h1>德行品第一</h1>
</hgroup>

<p>如是我闻。一时佛在王舍城耆阇崛山中。与大比丘众万二千人俱。菩萨摩诃萨八万人。天龙夜叉乾闼婆阿修罗迦楼罗紧那罗摩睺罗伽诸比丘比丘尼优婆塞优婆夷俱。大转轮王小转轮王。金轮银轮诸转轮王。国王王子国臣国民。国士国女国大长者。各与眷属百千万数而自围绕。来诣佛所头面礼足绕百千匝。烧香散华种种供养。供养佛已退一面坐。</p>

<p>其菩萨名曰文殊师利法王子。大威德藏法王子。无忧藏法王子。大辩藏法王子。弥勒菩萨。导首菩萨。药王菩萨。药上菩萨花幢菩萨。花光幢菩萨。陀罗尼自在王菩萨。观世音菩萨。大势至菩萨。常精进菩萨。宝印手菩萨。宝积菩萨。宝杖菩萨。越三界菩萨。毗摩跋罗菩萨。香象菩萨。大香象菩萨。师子吼王菩萨。师子游戏世菩萨。师子奋迅菩萨。师子精进菩萨。勇锐力菩萨。师子威猛伏菩萨。庄严菩萨。大庄严菩萨。如是等菩萨摩诃萨八万人俱。是诸菩萨。莫不皆是法身大士。戒定慧解脱解脱知见之所成就。其心禅寂常在三昧。恬安惔怕无为无欲。颠倒乱想不复得入。静寂清澄志玄虚漠。守之不动亿百千劫。无量法门悉现在前。得大智慧通达诸法。晓了分别性相真实。有无长短明现显白又能善知诸根性欲。以陀罗尼无碍辩才。请佛转法轮。随顺能转。微渧先堕以淹欲尘。开涅槃门扇解脱风。除世热恼致法清凉。次降甚深十二因缘。用洒无明老病死等。猛盛炽然苦聚日光。尔乃洪注无上大乘。润渍众生诸有善根。布善种子遍功德田。普令一切发菩提萌。智慧日月方便时节。扶疏增长大乘事业。令众疾成阿耨多罗三藐三菩提。常住快乐微妙真实。无量大悲救苦众生。是诸众生真善知识。是诸众生大良福田。是诸众生不请之师。是诸众生安隐乐处。救处护处大依止处。处处为众作大导师能为生盲而作眼目。聋劓哑者作耳鼻舌。诸根毁缺能令具足。颠狂荒乱作大正念。船师大船师运载群生渡生死河。置涅槃岸。医王大医王。分别病相晓了药性。随病授药令众乐服。调御大调御。无诸放逸行。犹如象马师。能调无不调。师子勇猛威伏众兽。难可沮坏。游戏菩萨诸波罗蜜。于如来地坚固不动。安住愿力广净佛国。不久得成阿耨多罗三藐三菩提。是诸菩萨摩诃萨。皆有如是不思议功德。</p>

<p>其比丘。名曰大智舍利弗。神通目揵连。慧命须菩提。摩诃迦旃延。弥多罗尼子。富楼那。阿若憍陈如等。天眼阿那律。持律忧波离。侍者阿难。佛子罗云。忧波难陀。离婆多。劫宾那。薄拘罗。阿周陀。莎伽陀。头陀大迦葉。忧楼频螺迦葉。伽耶迦葉。那提迦葉。如是等比丘万二千人。皆阿罗汉尽诸结漏无复缚着。真正解脱。</p>

<p>尔时大庄严菩萨摩诃萨遍观众坐各定意已。与众中八万菩萨摩诃萨俱。从坐而起来诣佛所。头面礼足绕百千匝。烧散天华天香天衣天璎珞天无价宝。从于空中旋转来下。四面云集而献于佛。天厨天钵器。天百味充满盈溢。见色闻香自然饱足。天幢天幡天幰盖天妙乐具。处处安置作天伎乐。娱乐于佛。即前胡跪合掌。一心俱共同声。说偈赞言。</p>

<div class="commentary">
<span>大哉大悟大圣主</span><span>无垢无染无所著</span>
<span>天人象马调御师</span><span>道风德香熏一切</span>
<span>智恬情怕虑凝静</span><span>意灭识亡心亦寂</span>
<span>永断梦妄思想念</span><span>无复诸大阴界入</span>
<span>其身非有亦非无</span><span>非因非缘非自他</span>
<span>非方非圆非短长</span><span>非出非没非生灭</span>
<span>非造非起非为作</span><span>非坐非卧非行住</span>
<span>非动非转非闲静</span><span>非进非退非安危</span>
<span>非是非非非得失</span><span>非彼非此非去来</span>
<span>非青非黄非赤白</span><span>非红非紫种种色</span>
<span>戒定慧解知见生</span><span>三明六通道品发</span>
<span>慈悲十力无畏起</span><span>众生善业因缘出</span>
<span>示为丈六紫金晖</span><span>方整照曜甚明彻</span>
<span>毫相月旋项日光</span><span>旋发绀青顶肉髻</span>
<span>净眼明照上下眴</span><span>眉睫绀舒方口颊</span>
<span>唇舌赤好若丹果</span><span>白齿四十犹珂雪</span>
<span>额广鼻修面门开</span><span>胸表卍字师子臆</span>
<span>手足柔软具千辐</span><span>腋掌合缦内外握</span>
<span>臂修肘长指直纤</span><span>皮肤细软毛右旋</span>
<span>踝膝不现阴马藏</span><span>细筋锁骨鹿膊肠</span>
<span>表里映彻净无垢</span><span>净水莫染不受尘</span>
<span>如是等相三十二</span><span>八十种好似可见</span>
<span>而实无相非相色</span><span>一切有相眼对绝</span>
<span>无相之相有相身</span><span>众生身相相亦然</span>
<span>能令众生欢喜礼</span><span>虔心表敬诚殷勤</span>
<span>因是自高我慢除</span><span>成就如是妙色躯</span>
<span>我等八万之等众</span><span>俱共稽首咸归命</span>
<span>善灭思想心意识</span><span>象马调御无著圣</span>
<span>稽首归依法色身</span><span>戒定慧解知见聚</span>
<span>稽首归依妙幢相</span><span>稽首归依难思议</span>
<span>梵音雷震向八种</span><span>微妙清净甚深远</span>
<span>四谛六度十二缘</span><span>随顺众生心业转</span>
<span>有闻莫不心意开</span><span>无量生死众结断</span>
<span>有闻或得须陀洹</span><span>斯陀阿那阿罗汉</span>
<span>无漏无为缘觉处</span><span>无生无灭菩萨地</span>
<span>或得无量陀罗尼</span><span>无碍乐说大辩才</span>
<span>演说甚深微妙偈</span><span>游戏澡浴法清池</span>
<span>或跃飞腾现神足</span><span>出没水火身自由</span>
<span>如是法轮相如是</span><span>清净无边难思议</span>
<span>我等咸复共稽首</span><span>归依法轮转以时</span>
<span>稽首归依梵音声</span><span>稽首归依缘谛度</span>
<span>世尊往昔无量劫</span><span>勤苦修习众德行</span>
<span>为我人天龙神王</span><span>普及一切诸众生</span>
<span>能舍一切诸难舍</span><span>财宝妻子及国城</span>
<span>于法内外无所吝</span><span>头目髓脑悉施人</span>
<span>奉持诸佛清净戒</span><span>乃至失命不毁伤</span>
<span>若人刀杖来加害</span><span>恶口骂辱终不嗔</span>
<span>历劫挫身不倦惰</span><span>昼夜摄心常在禅</span>
<span>遍学一切众道法</span><span>智慧深入众生根</span>
<span>是故今得自在力</span><span>于法自在为法王</span>
<span>我等咸共俱稽首</span><span>归依能勤诸难勤</span>
</div>
