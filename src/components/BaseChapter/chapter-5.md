<hgroup>
  <h2>卷中</h2>
  <h1>地狱名号品第五</h1>
</hgroup>

<p>尔时普贤菩萨摩诃萨白地藏菩萨言：『仁者，愿为天龙四众，及未来现在一切众生，说娑婆世界，及阎浮提罪苦众生，所受报处，地狱名号，及恶报等事，使未来世末法众生，知是果报。』</p>

<p>地藏答言：『仁者，我今承佛威神，及大士之力，略说地狱名号，及罪报恶报之事。</p>

<p>仁者，阎浮提东方有山，号曰铁围，其山黑邃，无日月光。</p>

<p>有大地狱，号极无间， 又有地狱，名大阿鼻，复有地狱，名曰四角， 复有地狱，名曰飞刀，复有地狱，名曰火箭，复有地狱，名曰夹山，复有地狱，名曰通枪， 复有地狱，名曰铁车，复有地狱，名曰铁床， 复有地狱，名曰铁牛，复有地狱，名曰铁衣， 复有地狱，名曰千刃，复有地狱，名曰铁驴，复有地狱，名曰烊铜，复有地狱，名曰抱柱， 复有地狱，名曰流火，复有地狱，名曰耕舌， 复有地狱，名曰剉首，复有地狱，名曰烧脚，复有地狱，名曰啖眼，复有地狱，名曰铁丸， 复有地狱，名曰诤论，复有地狱，名曰铁鈇，复有地狱，名曰多嗔。』</p>

<p>地藏白言：『仁者，铁围之内，有如是等地狱，其数无限。更有叫唤地狱，拔舌地狱，粪尿地狱，铜锁地狱，火象地狱，火狗地狱，火马地狱，火牛地狱，火山地狱，火石地狱，火床地狱， 火梁地狱，火鹰地狱，锯牙地狱，剥皮地狱，饮血地狱，烧手地狱，烧脚地狱，倒刺地狱，火屋地狱，铁屋地狱，火狼地狱，如是等地狱。</p>

<p>其中各各复有诸小地狱，或一、或二、或三、或四、乃至百千，其中名号，各各不同。』</p>

<p>地藏菩萨告普贤菩萨言：『仁者，此者皆是南阎浮提行恶众生，业感如是。业力甚大，能敌须弥，能深巨海，能障圣道。是故众生莫轻小恶，以为无罪，死后有报，纤毫受之。父子至亲，歧路各别，纵然相逢，无肯代受。我今承佛威力，略说地狱罪报之事，唯愿仁者暂听是言。』</p>

<p>普贤答言：『吾已久知三恶道报，望仁者说，令后世末法一切恶行众生，闻仁者说，使令归佛。』</p>

<p>地藏白言：『仁者，地狱罪报，其事如是。</p>

<div class="inline-paragraph">
<p>或有地狱，取罪人舌，使牛耕之。</p>

<p>或有地狱，取罪人心，夜叉食之。</p>

<p>或有地狱，镬汤盛沸，煮罪人身。</p>

<p>或有地狱，赤烧铜柱，使罪人抱。</p>

<p>或有地狱，使诸火烧，趁及罪人。</p>

<p>或有地狱，一向寒冰。</p>

<p>或有地狱，无限粪尿。</p>

<p>或有地狱，纯飞蒺藜。</p>

<p>或有地狱，多攒火枪。</p>

<p>或有地狱，唯撞胸背。</p>

<p>或有地狱，但烧手足。</p>

<p>或有地狱，盘绞铁蛇。</p>

<p>或有地狱，驱逐铁狗。</p>

<p>或有地狱，尽驾铁骡。</p>

</div>

<p>仁者，如是等报，各各狱中，有百千种业道之器，无非是铜是铁，是石是火，此四种物，众业行感。若广说地狱罪报等事，一一狱中更有百千种苦楚，何况多狱。我今承佛威神及仁者问，略说如是。若广解说，穷劫不尽。』</p>